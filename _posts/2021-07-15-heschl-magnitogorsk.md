---
title: "דרישת שלום ממגניטוגורסק"
date: 2021-07-15
categories:
  - blog
tags:
  - heschl
  - izrael
---

ב-24 בפברואר 1937, בעיר מגניטוגורסק שבהרי אורל,
(עיר תעשייה/מחנה עבודה בבריה"מ)
כתב השל קניגסברג את הגלויה הזו לאחיותיו ג'ניה (סבתא של גנית) ואסתר (אמא של ריבה שמואלי) שגרו בחיפה.
הוא מתייחס לאביו החולה [ישראל](https://dankenigsberg.github.io/pupko-papers/tags/#izrael)
 שנשאר בווילנה, מזכיר את שמעון (בעלה של אסתר) ודורש בשלומו של דובלה (הבן של ג'ניה).

![Magnitogorsk](/pupko-papers/assets/images/1937-02-24-heschl-magnitogorsk.jpg)

תרגם אותה יפה אהרון ברנע

אחיותיי וגיסיי היקרים? – מה הסיפור שכבר חמישה חודשים אין לי מכתב מכם. אני לא מאמין שהעצלות יכולה לקבל צורה כרונית כל כך... אני כבר כתבתי לכם גלויה ולא קיבלתי כל תשובה. ובכן, יש לכם את זכות הדיבור. היום קיבלתי גלויה מן הבית. ברור שמצב הרוח שלי לא בדיוק השתפר בעקבותיה. בריאותו של אבא הורעה לעומת אשתקד, ואתם בוודאי זוכרים את הלילות הטובים של שיעוליו. אצלי זה עוד מהדהד בלב. מה נשמע אצלכם. אני פונה בעיקר לשמעונ'קה שהיוזמה לענות תבוא ממנו. מה שלום דובלה? זינה מספרת שאת מחנכת אותו בצורה ראויה. אני חי בסדר, אני בריא, והכל מצוין. ברור שאילו יכולתי לסייע לבית היה עוד יותר טוב. ייתכן ואוכל לנסוע שוב הקיץ לחופשה למוסקבה. החורף אצלנו הוא בכלל לא כל כך חריף ובכלל אני כבר התרגלתי לאקלים ועירנו מונה כמאתיים אלף תושבים וגם תרבות לא חסרה כאן.
אני מחכה לתשובתכם המהירה.
אני מברך את כולכם מכל הלב,
שלכם, השל.

----

# נמענים


![Adressee](/pupko-papers/assets/images/1937-02-24-heschl-magnitogorsk-front.jpg)

Палестина - Palestine\
Hejfa חיפֿה\
רחוב חמרה\
בשביל ג'ניה קניגסברג-לוין\
اخوان ليفين

* פלשתינה כתובה ברוסית ואנגלית.
* כתובה בכתיב פולני/גרמני Hejfa
* חיפה ב-פ' רפה של יידיש.
* שם הנמענת כתוב בעברית, אבל קניגסבערג חצי ביידיש
* ובשורה האחרונה כתוב בערבית "אח'ואן ליפֿין" - אחים לוין.

תודה להילדה אוחיון על קריאת הערבית

